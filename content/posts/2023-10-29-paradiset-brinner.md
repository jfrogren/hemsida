---
title: "Paradiset brinner"
date: 2023-10-29T18:39:40+01:00
draft: false
tags: ["Film", "Mika Gustafson"]
---

![Paradiset brinner](/images/paradiset-brinner.png)

Gick på Panora ikväll och såg *Paradiset brinner*. En film utan moraliska pekpinnar där tre unga systrar både tillåts och tvingas forma sin tillvaro efter bästa förmåga utan föräldrars inblandning, men där vuxenvärldens krav och måsten gör sig alltmer påminda tills dess en upplösning av deras starka och frihetligt präglade symbios blir oundviklig.

Det jag tyckte bäst om i filmen var de två äldre tjejernas imponerande rollprestationer, och personkemin dem emellan; Hur syskonkärleken dem emellan skildrades, stundtals innebärande en maktkamp men bottnad i en så stark ömsesidig respekt och kärlek. Det var fångat med så stor ömhet och känslighet på ett sätt som är väldigt ovanligt i svensk film. Scenen när den äldre systern rörde vid den ynge systerns läppar för att se om hon andades, och dialogen dem emellan efter maktkampen hörde för mig till de starkaste scenerna i filmen 

Även den yngsta systern gjorde en bra rollprestation även om hennes karaktär var mer det renodlade fria och lekfulla barnets och därför inte hade en lika komplex karaktär som de andra systrarna. 

Jag tyckte också mycket om hur ritualerna för olika mognadsstadier - första mensen, mjölktänder som tappas - fångades och den gemenskap som där uppstod. I de scenerna fångades en stark och rörande gemenskap, ett systerskap, som förankrade vuxenblivandet i ett större sammanhang och därför gav filmen en större tyngd.

Däremot tyckte jag mindre om karaoke-scenerna och hur de vuxna grannarna skildrades. Hela karaoke-grejen kändes något iscensatt och konstlad även om den i sig också hade vissa humoristiska inslag. 

Jag tyckte mig se vissa influenser till bröderna Dardennes filmer, och då kanske främst *Rosetta*, inte minst i arbetarklassperspektivet och i hur kameran arbetade. Också vissa influenser från *Fish Tank* i uppkäftigheten, och med Harmony Korines *Kids* och *Gummo* i det sätt som den föräldrafria tillvaron skildras. Samtidigt har regissören Mika Gustafson, som vad jag förstår långfilmsdebuterar med filmen, en tydlig egen röst i sitt berättande, där hon på ett skickligt sätt blandar det befriande utlevande och humoristiska sidorna hos karaktärerna med ett visst suggestivt allvar och djup.

Som helhet var det en stark film och en regissör och ett gäng skådespelare som det ska bli spännande att följa framöver.
